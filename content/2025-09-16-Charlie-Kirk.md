---
title: "Su Charlie Kirk"
date: 2025-09-16
tags:
 - "Stati-Uniti"
 - "Charlie-Kirk"
---
 

L’assassino del suprematista bianco Charlie Kirk era un suprematista bianco a sua volta. 

Ha senso? Sì, ma solo se siete dei giovani statunitensi permanentemente online. Seguitemi.

Il presunto assassino di Charlie Kirk, Tyler Robinson, e molti altri come lui, sono il risultato finale di una macchina di propaganda lunga, costosa e sofisticata. Tutto è iniziato con Steve Bannon nel 2005, quando ha investito in una compagnia di videogiochi, Internet Gaming Entertainment, che poi è fallita. Tuttavia, in quel periodo, Bannon ha capito che esisteva un vasto esercito sommerso di giovani maschi annoiati, arrabbiati e senza direzione. Ha cominciato a pensare di poterli utilizzare, costruendo un proprio esercito di troll online con l'obiettivo di accrescere la loro influenza a tal punto da poter condizionare le elezioni (che la destra abbia scoperto da tempo il potenziale di recruiting nel mondo del gaming l’avevo scritto in tempi non sospetti https://tinyurl.com/y2ssc6fh )
Nel 2012, Bannon ha unito le forze con Milo Yiannopoulos. In Italia non ha mai sfondato e quindi forse non lo avrete mai sentito nominare, ma era essenzialmente un colossale troll, ma con una notevole abilità nel connettersi con questi ragazzi. Aveva capito che spingerli direttamente in politica non avrebbe portato risultati. La strategia era manipolarli lentamente, facendo leva sulle loro lamentele. In pratica, diceva loro: "Ascolta, sei un fallito che vive nel seminterrato di tua madre, le ragazze non ti vogliono e non riesci a trovare una fidanzata. Ma non è colpa tua. Sai di chi è la colpa? Delle femministe, dei social justice warrior, dei progressisti, del politicamente corretto, della guerra culturale del 'woke'."

Così, questo immenso esercito di ragazzi arrabbiati ha trovato un nemico comune: le famiglie di colore nelle pubblicità, le donne che diventano sviluppatrici di videogiochi e i personaggi lgbtq+ nei videogiochi e nelle serie, la body positivity, gli asiatici e gli afroamericani in Star Wars ecc. Ed è in quel momento che è apparso Trump. Non serve che vi dica cosa è successo dopo; stiamo ancora vivendo le conseguenze. Ma la cosa importante è che questi giovani, per la prima volta, sono diventati politicamente e culturalmente rilevanti.

Yiannopoulos e i suoi sono durati poco, perché erano troppo estremi e anche dei narcisisti incapaci di autocontrollo. A quel punto è arrivato Charlie Kirk, il “bravo ragazzo che sorrideva sempre”, a dire le stesse cose ma spacciandosi per un dibattitore disposto ad ascoltare chiunque e difensore della libertà di parola. In realtà, selezionava con cura gli interlocutori meno preparati e fuggiva dalle sfide di persone più serie. Inoltre creava liste di proscrizione pubbliche di docenti per lui troppo progressisti per facilitare le molestie da parte dei suoi sodali, ma questo è un altro discorso.

Con lui, il movimento MAGA si era rifatto una credibilità politica che fenomeni più estremi come il Gamergate avevano incrinato (di nuovo, il gaming e i giovanissimi al centro, https://tinyurl.com/3mv4bxjw ). Kirk era così attento alla forma che all’inizio non amava affatto Trump, ma poi gli venne fatta un'offerta che non poteva rifiutare: una barca di soldi, per intenderci.
Però quando il mostro Frankenstein è stato liberato, c'è poco da fare per tornare indietro. Ed è esattamente ciò che è accaduto con quella frangia chiamata Groypers (ci tornerò in seguito). Molti dei membri originali di quell'esercito di troll sono diventati sostenitori di MAGA e sono ancora fedeli a Trump. Altri, crescendo, hanno trovato un lavoro e una famiglia e non si interessano più di politica. Ma questa nuova generazione, i ragazzi come Tyler, sono diversi. Non sono controllabili allo stesso modo perché la loro lealtà non è rivolta a un politico. Certo, Trump gli piace, ma perlopiù quando fa ridere o quando attacca i loro stessi nemici. In realtà non gliene importa nulla. Ed è su questo che si basa il loro movimento.

Oddio non è proprio un movimento; è più un'ideologia fondata sul nichilismo, un'estremizzazione della "redpill" che si chiama, pedissequamente, "blackpill".

L'idea di base è: a chi importa? La vita non vale la pena di essere vissuta. Creiamo il caos, facciamo i troll, facciamolo "per il lol". Questi ragazzi sono estremi, e con estremi intendo DAVVERO estremi. Odiano gente come Charlie Kirk perché, a loro avviso, non è abbastanza radicale e ha tolto spazio mediatico ai loro idoli. È un imitatore, un venduto, un falso. Se avete mai sentito parlare Nick Fuentes, che è l'erede diretto e ancora più radicale di Yiannopoulos (è quello di "your body, my choice", per intenderci), sapete che la propaganda che diffonde è estremamente violenta e pericolosa. E a loro non importa, anzi.
Tyler non era affiliato a nessun partito, non ha mai votato, e molti di questi ragazzi non lo fanno. Questo spiega perché i media tradizionali faticano così tanto a capire e a spiegare cosa sia successo e quale fosse il movente, perché in realtà non ce n'era uno. Per questo vedete disperati "boomer" sostenitori di MAGA e non che commentano ovunque, cercando di dire: "Beh, io penso, BOH, era sicuramente Antifa", perché non capiscono la battuta, come diceva il Comico in Watchmen. E per questi ragazzi, la battuta è l'unica cosa che conta. Alla fine della giornata, tutto è uno scherzo. Aveva un coinquilino/fidanzato effeminato (termine di merda ma è per dire che non è confermato sia transgender come ha detto certa stampa che - di nuovo - non ha gli strumenti per capire il fenomeno)? Io vi dico che non volete davvero entrare in quella tana del Bianconiglio che è l’overlap tra la cultura femboy e quella incel.

Vi garantisco che in tutta probabilità Tyler ha fatto tutto solo per far ridere i suoi amici su 4chan. Non c'è nulla di più profondo di così. Rischi la pena di morte per il "lol"? Sarai ricordato come una leggenda. Il senso nella “mancanza di senso” te lo sei creato nella maniera definitiva. Sarebbe esistenzialismo performativo se non stessimo parlando di gente sottoalfabetizzata.

Ma vediamo qualche dettaglio:

Il bossolo del proiettile che ha messo fine alla vita di Charlie Kirk era inciso con un meme del 2013 “'Notices Bulge, OwO What's This“ che si prendeva gioco dei "furry" (una sottocultura fetish, per semplificare). Un altro, quello con la scritta “Hey fascist, catch!” fa riferimento al videogioco Helldivers 2, dove si interpreta un soldato al servizio di una finta democrazia iper militarizzata (una satira multi stratificata del già satirico Starship Troopers di Paul Verhoeven) e a un attacco aereo in game che puoi lanciare sui tuoi nemici usando il comando "su, destra, giù, giù, giù". Questa sequenza è diventata un meme sui forum di immagini come 4chan, usata per chiudere una discussione o per dire "se lo sai, lo sai". Un altro bossolo si riferisce a "Bella Ciao", il nostro inno antifascista che è rimasto molto popolare online in maniera trasversale (è stato usato anche nel videogioco Far Cry 6; più dettagli in seguito). Infine, il quarto e ultimo bossolo aveva inciso "se stai leggendo questo sei gay, LOL".

Tutto questo ci lascia intuire una cosa importante: questo omicidio è stato fondamentalmente uno shitpost.

Questo è l’unico modo per analizzarlo. È stato progettato per essere il più dirompente e incomprensibile possibile, nascosto sotto strati e strati di ironia memetica di nicchia, in modo che nessuno potesse capire cosa intendesse veramente, a meno che non fosse uno "dei loro".

Questo esprime un tipo di nichilismo che funziona molto bene sui forum di immagini e sui server Discord, dove questo ragazzo ha passato la maggior parte della sua vita. E dico la maggior parte della sua vita perché quel meme sui furry risale al 2013. Lui aveva 10 anni quando è stato pubblicato per la prima volta ed è diventato popolare. Lui, come molti suoi coetanei, è cresciuto insieme a questa parte di internet che è poi filtrata nelle altre piattaforme che abbiamo usato e ha di fatto, seguendo l'agenda di Bannon che ho introdotto all'inizio, influenzato e guidato gran parte della politica USA e ormai anche la nostra, visto che siamo governati da loro galoppini.

Metà dell'attuale amministrazione Trump è composta da "content creator", da ragazzi che indossano maschere per partecipare a "raid di deportazione" (quel grifter del loro ideologo Asmongold scherzava mesi fa sull'andare ad assistere alle deportazioni vestito da Ash Ketchum), dai ragazzi che lavorano negli uffici dei membri repubblicani del Congresso in vari dipartimenti esecutivi, e dai ragazzi di 19 anni che vengono chiamati da Elon Musk per il DOGE. Sono tutti ragazzi che nel 2013 erano su 4chan a ridere di quel meme.

Ora la domanda che tutti si pongono è: questo ragazzo era un Groyper? E quella che i genitori di tutti si pongono è: cos'è un Groyper? I Groypers sono la frangia più estrema di questa cultura nichilista dei forum di immagini di cui parlo. Sono guidati dal già citato Nick Fuentes e il loro obiettivo è trasgredire qualsiasi limite esistente. Sono esplicitamente nazionalisti bianchi della peggior specie.
Il nome "Groyper" deriva da una variante di Pepe le Frog, apparsa verso la fine del 2010, e questi ragazzi l'hanno adottata come una sorta di autoritratto collettivo. C'è stata la Guerra dei Groyper del 2019, in cui Nick Fuentes e i suoi hanno trollato Charlie Kirk e Turning Point USA, presentandosi ai loro dibattiti e ponendo domande che spingevano Kirk a dire cose ancora più estreme di quelle che già diceva. Nella playlist Spotify pubblica "Groyper War - America First” è presente un remix di Bella Ciao.

Un mese fa hanno messo in giro un video IA (ora rimosso) dal titolo Groyper Wars 2 per annunciare che sarebbero tornati alla carica.  Qualche giorno fa, Robinson ha sparato a Charlie Kirk. Pochi giorni dopo un diciannovenne che indossava una maglia identica a quella di Robinson il giorno dell’attentato ha vandalizzato il memorial dedicato a Kirk.

Il cuore di tutto questo è la figura di un giovane uomo solo in uno scenario desolante e triste, la cultura blackpill che va oltre il semplice odio per le donne e i progressisti, diventa guerra totale.
E questa è la parte della storia di cui vorrei che si parlasse di più. Ciò che alimenta la nostra violenza politica non è solo la polarizzazione né sono gli algoritmi che alimentano le echo chamber. È quella sensazione che questi meme rappresentano: che sarai sempre solo, non avrai mai un futuro e non avrai mai una voce. E quella sensazione, che non è affatto rara o insolita nella nostra società di oggi, si scontra con una serie specifica di circostanze: questa lunga e radicata tradizione nichilista online, la facile disponibilità di armi da fuoco in USA, l’impoverimento di ogni classe sociale a parte i super ricchi, il crescente disordine del discorso mainstream globale e la diseguaglianza in ogni ambito; in questi giorni ho scoperto le persone transgender conservatrici, ovviamente tutte bianche e ricche, che odiano il resto della loro stessa comunità mutuando il linguaggio TERF, per fare un esempio.

Questo senso di tensione e volatilità che si respira nell'aria produce azioni come quella di Tyler Robinson.

E ne vedremo sempre di più a meno che non vengano affrontate le cause profonde e non troviamo un modo per offrire un futuro migliore alle persone. Tyler non è il primo, mentre lui sparava a Kirk un sedicenne radicalizzato neonazi in Colorado ha fatto fuoco sui suoi compagni di scuola con un revolver per poi uccidersi.  Nessuno di loro sarà l'ultimo. C'è un'intera generazione di ragazzi avvelenata da questo brainrot.

In questi giorni la serie tv Adolescence ha vinto una cassa di Emmy. Abbiamo visto nella vita di tutti i giorni gli effetti pratici di cosa veniva raccontato in quella storia.
Ora, qual è la soluzione e cosa dovremmo fare?

Ma io che cazzo ne so. Ma una cosa la dico: una delle principali caratteristiche delle degenerazioni incel/redpill/blackpill è l'isolamento familiare; chiederemo mai alle famiglie più conservatrici di tirare fuori la testa dal culo, smettere di sparare cazzate sui crocifissi nelle scuole, difesa sempre legittima, invasioni e taser per prendersi la responsabilità di crescere degli individui funzionanti che non siano degli incel con il grilletto o la lama facile?  Oppure riusciremo a creare un welfare che possa supportare queste specifiche problematiche?


Dario De Leonardis su Facebook.
