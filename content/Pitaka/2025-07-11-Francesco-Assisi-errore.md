---
title: "Francesco d'Assisi e l'errore"
tags: 
 - "errore"
 - "Francesco-d-Assisi"
---

[462] È impossibile comprendere umanamente la sua commosione, quando proferiva il tuo Nome, o Dio! Allora, travolto dalla gioia e traboccante di castissima allegrezza, sembrava veramente un uomo nuovo e di altro mondo. Per questo, ovunque trovava qualche scritto, di cose divine o umane, per strada, in casa o sul pavimento, lo raccoglieva con grande rispetto, riponendolo in un luogo sacro o almeno decoroso, nel timore si trovasse il nome del Signore, o qualcosa che lo riguardasse.

[463] Avendogli una volta un confratello domandato perché raccogliesse con tanta premuta perfino gli scritti dei pagani o quelli che certamente non contenevano il nome di Dio, rispose: "FIglio mio, perché tutte le lettere possono comporre quel nome santissimo; d'altronde, ogni bene che si trova negli uomini, pagani o no, va riferito a Dio, fonte di qualsiasi bene!". Cosa ancor più sorprendente, quando faceva scrivere messaggi di saluto o di esortazione, non permetteva che si cancellasse alcuna lettera o sillaba, anche se superflua o errata.

Tommaso da Celano, *Vita prima di San Francesco d'Assisi*, cap. XXIX, in *Fonti francescane*, Editio minor, Editrici Francescane, Assisi 1986, pp. 265-266.
